Retrospektiivi viittaa projektin tai prosessin, tyypillisesti sprintin, päätteeksi pidettävään kokoukseen, jossa tiimi käsittelee kuluneen ajan risut ja ruusut, sekä tavat korjata tai ylläpitää niitä.

Tapoja pitää retrospektiivi on äärettömän paljon. Yksi yksinkertainen suunnitelma tunnetaan nimellä "Glad, Sad, Mad".

Glad-Sad-Madissä tiimi kirjoittaa ylös, esimerkiksi erivärisille muistilapuille, kaikki asiat mitkä kuluneen projektin/sprintin aikana ovat aiheuttaneet iloa, surua ja vihaa. Osallistujat asettavat vuorollaan lappunsa valkotaululle, joka on jaettu kolmeen sarakkeeseen, ja lyhyesti kuvailevat mihin lapun asia viittaa. Vaikka "Sad"- ja "Mad"-otsikoiden alle tulevat laput viittaavat molemmat negatiivisiin asioihin, on hyödyllistä erottaa "Mad"-aiheen alle tiimin ulkopuolisista asioista johtuvat ongelmat ja "Sad"-aiheen alle sisäisistä asioista johtuvat ongelmat. Lappujen asettelun ja esittelyjen jälkeen samoihin asioihin viittaavat laput ryhmitetään fyysisesti yhteen. Seuraavaksi, osallistujat äänestävät niitä lappuja, joista he haluavat keskustella enemmän. Nopein tapa suorittaa äänestys on se, että jokainen osallistuja käy piirtämässä lappuihin esimerkiksi ympyrän. Ääniä voidaan rajoittaa ja tyypillisesti ääniä annetaan viisi. Lopuksi, kokouksen "puheenjohtaja" eli tyypillisemmin scrum-tiimissä scrummaster, johtaa yhteisen keskustelun lapuista eniten ääniä saaneesta asiasta lähtien. Keskustelun tulisi keskittyä siihen, että miten seuraavassa sprintissä kipukohdat saadaan korjattua. Keskusteluvaihe kestää niin kauan, kunnes aika tai läpikäytävät laput loppuvat.

Toinen yksinkertainen ja nopea suunnitelma retrospektiiville tunnetaan nimellä "Start, Stop, Continue, More of, Less of Wheel". Tätä suunnitelmaa seuraavassa kokouksessa piirretään fläppitaululle viiteen jaettu ympyrä, jonka osiin kirjoitetaan otsikot "start", "stop", "continue", "more of" ja "less of". Seuraavaksi kysytään avoimina kysymyksinä: "Mitä pitäisi alkaa tekemään mitä ei tehdä vielä?", "Mitä pitäisi lopettaa josta emme hyödy tai joka on tiellämme?", "Mikä toimii mitä haluaisimme jatkaa?" ja "Mitä meidän pitäisi tehdä enemmän / vähemmän?". Esiin nousevat asiat kirjataan taululle oikean otsikon alle. Suuren tiimin retrospektiivissä, joka keskittyy suureen virstanpylvääseen, iteraatioon tai koko projektiin, voidaan fläppitaulut jakaa aliaiheisiin. Näitä aiheita voi olla esimerkiksi testaus, vaatimukset ja asiakasyhteistyö.

